# Ansettelseskontrakt

Det er inngått følgende avtale mellom Bjerk AS, et selskap med
organisasjonsnummer 998 732 867 med adresse Myntgata 2, 0151 Oslo (heretter
**Bjerk** eller **Arbeidsgiver**) og

```
[Navn arbeidstaker]
[Adresse]
[Fødselsdato og år]
```

(heretter **Ansatte** eller **Arbeidstaker**).

## 1. Ansettelse og tiltredelse

Arbeidstaker er ansatt hos Bjerk som programvareutvikler. Stillingens omfang er
100% stilling. Tiltredelse er `[dato]`, med mindre annet avtales.

## 2. Arbeidsområde

Arbeidets art er beskrevet i den ansattes rollebeskrivelse. Arbeidet skal utøves
i samsvar med gjeldende formål og den til enhver tid vedtatte strategi, innenfor
rammen av de instrukser og anvisninger Arbeidsgivers ledelse gir. Bjerk gir og
forventer en betydelig grad av selvstendighet og initiativ innenfor rammene av
rollebeskrivelsen.

Arbeidstakeren kan ikke uten skriftlig godkjennelse ha verv eller annet lønnet
arbeid.

## 3. Plikter

Arbeidstaker plikter å gjennomføre pålagt arbeid innenfor gjeldende lover,
offentlige vedtak og gyldige avtaler.

For øvrig plikter Arbeidstakeren å følge gjeldende sikkerhetsprosedyrer og
personalhåndbøker.

## 4. Arbeidsted

Det faste arbeidsstedet avtales nærmere, men om ikke annet er avtalt er det ved
tilstedeværelse i Bjerks lokaler.

## 5. Arbeidstid

Normal arbeidstid er mandag til og med fredag fra kl. 08.00 til kl. 16.00, inkl.
1⁄2 time ubetalt lunsj pr. dag. Den daglige normalarbeidstiden er 8 timer inkl.
lunsj og den ukentlige normalarbeidstiden er 40 timer inkl. lunsj.

Kjernetid er mandag til og med fredag fra kl. 09.00 til kl. 15.00.

Om ikke annet er avtalt, er stillinger i Bjerk særlig uavhengige stillinger og
derfor unntatt arbeidsmiljøloven kapittel 10 Arbeidstid. Dette begrunnes med at
metoden Bjerk arbeider etter innebærer en tydelig, åpenbar og reell
selvstendighet og uavhengighet til hvordan og til hvilken tid arbeidsoppgaver
skal organiseres og gjennomføres, og at ansatte i Bjerk styrer sine egne
arbeidsoppgaver.

## 6. Lønn og andre godtgjørelser

Den Ansattes avtalte lønn ved tiltredelse er brutto kr `[lønn]` per år, basert
på 100% stilling. Tid utover normal arbeidstid kompenseres ikke, verken i form
av avspasering, overtidsbetaling eller annen godtgjørelse.

Lønnen utbetales med 1/12 den 15. i hver måned i 11 måneder. Ved avvikling av
ferie utbetales ikke lønn, men opptjente feriepenger. Lønn og andre vilkår skal
være gjenstand for vurdering etter `[3]` måneder i stillingen.

Bjerk dekker bruk av mobilabonnement. Konkrete abonnementer og priser avtales
med den enkelte ansatte.

## 7. Pensjons- og forsikringsordninger

Arbeidstaker er omfattet av Arbeidsgivers til enhver tid gjeldende pensjons- og
forsikringsordninger. Arbeidsgiver står fritt til å endre, herunder avvikle,
disse ordningene, innenfor de begrensninger som følger av lovgivningen.

## 8. Trekk i lønn

Arbeidsgiver kan foreta trekk i lønn, bonus, provisjon, reisepenger, feriepenger
eller lignende for alle beløp Arbeidstakeren er skyldig Bjerk. For øvrig gjelder
den trekkadgang som følger av arbeidsmiljøloven § 14-15.

## 9. Ferie og feriepenger

Ferie og feriepenger reguleres etter bestemmelsene i ferieloven av 29. april
1988 nr. 21 og Arbeidsgivers til enhver tid gjeldende retningslinjer.

Ferie skal kun kunne tas ut når Arbeidsgivers virksomhet tillater dette.
Ferieplaner skal koordineres mellom de ansatte, slik at alle nødvendige
funksjoner til enhver tid er dekket.

Årlig ferie utgjør 25 virkedager hvert ferieår, med andre ord fire uker (lørdag
medregnet som virkedag) pluss én dag. Siden Bjerk ikke har virkedag på lørdager
regner vi dette som 21 feriedager (5 ⋅ 4 + 1).

Bjerk holder stengt i fellesferier, det vil si:

- Sommerferie i juli (tre uker eller 15 feriedager)
- Påskeferie (3 feriedager)
- Juleferie (3 feriedager)

Feriedager må tas ut i forbindelse med disse tidsrommene.

## 10. Teknologioverførsel og -dokumentasjon

Arbeidstakeren plikter, i den utstrekning Arbeidstakeren utvikler nye
dataprogrammer, konsepter eller lignende, å utarbeide full dokumentasjon, så vel
skriftlig som elektronisk (hvor relevant), for den teknologi og de
forretningsideer som ligger til grunn for nyutviklingen.

Dokumentasjonen skal redegjøre for Bjerks virksomhet på en slik måte at den kan
forstås og anvendes av personer med relevant bakgrunn/utdannelse. All slik
nyutviklet programvare og dokumentasjon er Bjerks eiendom, og kan ikke benyttes
av Arbeidstakeren privat eller i annen virksomhet, under eller etter
ansettelsen, uten at dette på forhånd er skriftlig godkjent av Bjerks ledelse.

## 11. Lojalitets- og taushetsplikt

Arbeidstakeren skal ikke i løpet av ansettelsestiden, på egen hånd eller sammen
med andre, drive eller bidra til aktivitet som kan oppfattes som konkurrerende
virksomhet. Arbeidstakeren forplikter seg til ikke å utøve slik aktivitet i
inntil 6 måneder etter fratredelse dersom Bjerk aktiverer klausulen og betaler
Arbeidstakeren 100 % lønn i karenstiden.

Arbeidstakeren har, så vel under som etter ansettelsesperioden, taushetsplikt
overfor alle utenforstående vedrørende Bjerks teknologi, forretningsdrift og
planer, og enhver annen opplysning som er viktig for Bjerk å beskytte fra
utenforstående. Denne bestemmelsen hindrer ikke Arbeidstakeren i å gi
opplysninger til offentlige myndigheter og domstoler, dersom arbeidstakeren
etter lov eller annen regulering er forpliktet til dette.

## 12. Prøvetid og oppsigelse

For stillingen gjelder seks måneders prøvetid med gjensidig oppsigelsesfrist på
to uker.

Dersom Arbeidstaker har vært fraværende fra arbeidet i prøvetiden, kan
Arbeidsgiver forlenge den avtalte prøvetiden med en periode som tilsvarer
lengden av fraværet. Arbeidsgiver må i tilfelle orientere Arbeidstaker skriftlig
om forlengelsen innen utløpet av prøvetiden. Det er ikke adgang til forlengelse
ved fravær som er forårsaket av Arbeidsgiver.

Etter prøvetiden er gjensidig oppsigelsestid `[tre måneder]`, regnet fra den
første dag i neste måned etter at oppsigelsen fant sted.

Ved fratredelse skal arbeidstaker tilbakelevere alle eiendeler som tilhører
Bjerk, inkludert digitale nøkler og autorisasjoner som arbeidstaker har fått
tildelt på bakgrunn av sin rolle som ansatt i Bjerk.

## Attest

Arbeidstakeren har krav på skriftlig sluttattest ved fratreden etter lovlig
oppsigelse. Attesten skal minimum inneholde opplysninger om Arbeidstakerens
navn, fødselsdato, hva arbeidet har bestått i og arbeidsforholdets varighet.
